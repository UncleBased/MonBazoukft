Amikor a fotókon szereplő autót gyártották, 1990 már erősen az az év volt, mikor lehetett sejteni, hogy lejár a BMW E30-as ideje. Már ott kopogtatott az idő kapujában az utód E36-os, de még gyártották a mára legendássá vált típust. Létezett belőle egy különleges modell, a 318is. Ezt az altípust a speciális olasz adószabályok hívták életre, amolyan „kis húszasként”. Egy négyhengeres, 318-as motort okosítottak fel gyárilag, többek között hengerenként négy szeleppel annyira, hogy hozza a 320i teljesítményszintjét. Sőt, a 18is motor 11 lóerővel és 2 Nm-rel többet is tudott a sorhatos 20i-nél! Az autó olyan jól sikerült, hogy amikor kiderült a német piac számára, hogy az olaszok ilyet vehetnek, a közönség nyomására a bajorok a többi piacra is gyártani kezdték.
S hogy miért volt jó ez a kocsi? Hát a nehéz hathengeres helyett egy jóval könnyebb, viszont lényegében ugyanolyan teljesítményű motorral jobban autózható lett a kis 3-as. Sokan, sokféleképpen tuningolták is ezt az ügyes motort – szívótuninggal, turbóval egyaránt. Nem nehéz kitalálni, hogy Amerikában készült hozzá kompresszorkészlet is. Most is kapható, a CATuned kínálja, ilyet szereztek be a képeinken szereplő show-autóba. A kompresszorral 220 lóerőt teljesít a motor, a feltöltő beépítéséhez pedig természetesen átalakították a szívóoldalt is. Amit lehet, kiszereltek a motortérből, illetve elrejtettek, hogy igazi „clean” legyen.
A kocsi külsejére is a tisztaság a jellemző. Igazi klasszikus, delfinszürke színben, fekete maszkkal, Hella Black fényszórókkal, DTM-tükrökkel, amerikai belpiacos lökhárítókkal, hátsó rendszámfészekkel, no és persze pótféklámpás csomagtérfedéllel. Kiperemezték a sárvédőket is, hogy elférjenek a háromrészes Carline CM2-es felnik. Elöl 8,5×17, hátul 9,5×17 col a méret, 195/45-ös és 225/35-ös gumikkal – ne felejtsük el, hogy akkoriban a gyári alap lemezfelni 14 colos volt a 3-as BMW-n! Persze ilyen ültetés vasrugókon nem igazán lehetséges, épp ezért vannak légrugók az autó alatt. A rendszerben G.A.S. „lufikat” házasítottak Koni gátlókkal. Az airride elemeit a csomagtartóban helyezték el, így a 15 literes légtartályt és a kompresszort is. Jól megférnek a Magnat erősítők és a mélynyomó mellett. Miként a csomagtartó, úgy az utastér is nagyon szépen sikerült. Egyedül a gyári szürke szőnyeg nem illik a téglaszínű összhangba. Igaz, alig látni belőle valamit, mindent visznek a bársonybetétes bőr sportülések, valamint a teljes újrakárpitozás, amit megtoldottak az ajtópanelek, a műszerfaltömb, a középkonzol és a kardánbox bebőrözésével. Ahogy kell, a kormány is téglavörös lett.
