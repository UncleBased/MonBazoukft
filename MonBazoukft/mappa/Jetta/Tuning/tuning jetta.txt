Oliver Verheij 2004-ben még kamaszként, a Wörthi-tó VW-találkozóján látta meg Jörg Ballerman világoskék VW Golfját, amely egyedi stílusával anno nagyon felkavarta az állóvizet. Az azóta már közel 30 évessé cseperedett holland fotós és IT-szakember nem felejtette el a kocsit, és eldöntötte, hogy azon a vonalon haladva épít egy hasonlót. Mindössze 400 euróért (kb. 125 ezer Ft) sikerült hozzájutnia egy gyári állapotú ős-Jettához, ez lett az alap.
A munka az autó teljes szétszerelésével és rendbehozatalával kezdődött. A karosszériát megszabadították a bevonatrendszertől, csak a motorteret 150 óra munkával homokfúvatták. Ezután jöhettek a szükséges átalakítások, így a féltengelyeknek az ültetés miatt nagyobb helyet csináltak, és kialakították a motortérből száműzött segédberendezések helyét is. Kívül is tisztogatták a kasztnit, eltüntették az antenna furatát, beépítették egy 1986-os Passat napfénytetejét, az első lökhárítót pedig három másikból állították össze, hogy ne legyen rajta rendszámfészek. Sok az egyediséget sugárzó holmi, így az I-es Golfról való krómkilincsek és -tükrök, a polírozott ablaktörlőkarok, az elefántfüles első ablakok, a későbbi időkből pedig alumínium tanksapka. A szín egyszerű fehér lett.
A gyári 1,3 literes benzinmotort a Golf II GTI 1,8 literes, PL-kódú, 16 szelepes motorja váltotta, de ez is alaposan átalakítva. Injektor helyett két Solex ADDHE40-es karburátor felel a keverékképzésért, ezeket egy Alfa Romeo műhelyben találták. Természetesen így egyedi a szívóoldal a Dbilas szívócsonkkal, de átdolgozták a hengerfejet, és a kipufogócsonk is ehhez az autóhoz készült. További idegen alkatrészek is bekerültek a kocsiba, így a Corrado G60-as sebességváltója, lendkereke és kuplungja, a Golf II G60-as tengelycsonkjai, a rövidített féltengelyek és egy 1990-es Golfból származó gyújtás. A mérések szerint 160 lóerőt teljesít a gép, 98-as prémium üzemanyaggal.
A futóművel is eltöltöttek pár munkahetet. Minthogy két egymásnak ellentmondó dolgot kellett megvalósítani, így a találkozókon az aszfaltra ültetést, amúgy pedig a normál haladást, légrugós felfüggesztés mellett döntöttek. Golf II-es szettet alakítottak át, GAS „lufikkal”, Koni gátlókkal. Elöl Audi S2-es féknyergeket párosítottak Passat VR6-os tárcsákkal, míg hátul Golf G60-as fékek dolgoznak. A felni klasszikus 16 colos BBS RS, elöl 165/40-es, hátul 195/40-es köpenyekkel. Az utastér berendezését bőrözéssel dobták fel – azért láttunk már ennél szebb kidolgozást is… Az első ülések Golf I GTI Recaro darabok, a kormány 28 cm-es Raid, a belső kilincsek Bogárból, az ablaktekerők pedig 74-es Golfból származnak. A korhű VW rádió becsapós, mert valójában az air ride-ot vezérlik vele!