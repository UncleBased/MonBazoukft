Hollandiában nagyon érezni az autóépítésekben a közeli Németország hatását. Jó példa erre a 30 éves Marnix Muijlaert autója is. Ránézésre bármelyik német város műhelyében megszülethetett volna, annyira klasszikusan germán. A holland srác már 11 éve birtokolja a Golf GTI-t, amely a II-es sorozat utolsó szériájából való, 1990-ből. Kilencéves volt a kocsi, amikor megvásárolta, erre cserélte le korábbi Citroën AX GTI-jét. A kis AX is jó játékszer volt, azonban a VW-vel nemcsak egy autó érkezett a házhoz, hanem mindaz, ami a GTI és a II-es Golfok mögött van. Egy hatalmas nemzetközi közösség, millió kipróbált tuningfogás, komoly márkaélet.
Eleinte lényegében gyári állapotban használta, majd amikor az autó megérett egy alapos felújításra, jött a döntés, hogy már nem a napi használatba tér vissza, hanem hobbiautó lesz. A kocsit teljesen szétszedték, a kasztnit kicsontozták. Minden rozsdafoltot eltüntettek, kijavították a hibákat, majd klasszikus antracitszürke fényezést kapott. Minden műanyag alkatrészt színre fújtak, így a lökhárítókat, a küszöbidomokat, a kerékjárati műanyag íveket és az első koptatót is. Ment az agyalás, hogy milyen legyen az autó stílusa, végül Marnix a „clean” mellett döntött. Ennek megfelelően átalakították az ablaktörlőket, egylapátos Bonrath került a kocsiba, a másik ablaktörlő csonkot lehegesztették. Eltüntették a feliratokat, azok furatait, a jelvényeket és a hátsó ablaktörlőt is. Csak a kis tetőantenna és az oldaldíszlécek maradtak a helyükön, de azok is színre fújva. A klasszikus négylámpás GTI-orrot az alap Golf maszkjával váltották le, a téglalap alakú oldalindexet pedig kör alakúra cserélték. A kilincsek díszléce krómosan csillog.
Összeépítéskor az alkatrészek felét „kihagyták”. Természetesen a java megvan, csak rejtve. Így elköltözött a motortérből az akkumulátor, az ablakmosót szanálták. Nagyon tiszta lett a motortér, az 1,8 literes, 16 szelepes GTI motor teljes szépségében tündökölhet. Már csak azért is, mert amit lehet, felpolíroztak vagy lekrómoztak rajta. A futóművet is átalakították, állítható magasságú és keménységű szettre. A rugótornyok tetejét alkalmassá tették a spéci készlet fogadására. A választott felni ugyanolyan klasszikus, mint maga az autó: BBS LeMans kétrészes keréktárcsák, 17 colos méretben. Természetesen az utastér sem maradt a régi. Mindent konyakszínű bőrrel kárpitoztak, bevonták a teljes műszerfaltömböt, az ajtópaneleket, a hátsó kárpitokat és az üléseket. Az első üléseket négypontos övvel ellátott sportülésekre cserélték, és a gyári kormány is kikerült, hogy egy kis átmérőjű, sportos modellnek helyet adjon.