A Kispolszkiról nem a német kultautó-építés ugrik be, valahogy nem passzol össze. Persze ez a vélekedés addig áll, amíg nem találkozunk egy „olyan” Kispolszkival...
Egyáltalán, német létére kinek jut eszébe egy Kispolszkit birtokolni, sőt, profi módon átépíteni? Talán valami régi „endékás” fazonnak, aki nosztalgiából hallani szeretné a 24 lóerős, léghűtéses motor darálóra emlékeztető hangját? Oké, de ő miért is építené át a legdicsőbb német tuninghagyományok szerint, meghagyná gyárinak. Sokan teszik fel a miért kérdést a 36 éves Patricknak, akinek nem is egy, hanem rögtön kettő Polski Fiat 126P is áll a pajtájában – merthogy gazdálkodó családról van szó.
Szóval Patrick rendes németnek indult, átesett az I-es Golf sztorin, épített nagyon látványos Opel Corsa B-t, majd beköszöntött a Polski-korszak. Előbb egy sárgát épített, majd jött a második, a zöld. Erre azt mondja, hogy ez a 2.0-ás változat. A neten keresett, nem meglepő módon Lengyelországban talált eladó autót, kiutazott a barátnőjével és 1000 km-t autózva vitték haza az eredetileg fehér és nagyon jó állapotú Kispolákot.
A 2.0-ás terv is tartalmazott rendesen kasztnimelót, mert komoly szélesítést alkotott Patrick a hátsó sárvédőkre. Hegesztgetős munka volt a csövezés beszerelése is, sőt, a futómű alapos átalakítása. Merthogy kellett a hely a légrugós rendszernek, amelynek az elemeit Angliából rendelte, de a rendszer-integrációt maga készítette. Mint mesélte, a kevés hely miatt a legnagyobb fejtörést a kompresszor beépítése okozta. Míg a sárga autójánál a műanyag elemeket mind lekarbonozta, itt csak a tetőre tett spéci méhsejtmintás karbont. De ezt is a lakk alá, elég mutatós megoldás. A szín egyedi zöld, feketére festett acéllökhárítókat tett fel a műanyag helyett, a motorházfedélre pedig egy korabeli szárnyat.
Az utastérben viszont karbonozott rendesen, még a kormányt is bevonta. Karbonos a műszerfal, a hátsó üléstérben az oldalsó takaróelemek. Az üléseket viszont meghagyta eredetiben, szerinte nagyon kényelmesek, a fejtámla sem hiányzik neki. A motortér és a motor is glancolt, de a teljesítményen nem változtatott, csak a kipufogó spéci. Háromrészes felniket csavarozott fel, elöl 7×13, hátul 8×13 col méretben.
Az átlényegült Kispolszki bevallottan hobbi- és show-autó. Patrick a mindennapokban egy szintén elég szépen feldíszített Mercedes CLA 45 Shooting Brake-et használt. Azonban azt mesélte, hogy stresszoldásra csak a Kispolák jó. Éppen azért, mert nincs benne semmi extra, szinte közvetlenül érzi az aszfalt szemcséit, nagyon jó élmény számára a vezetése. Mivel a teljesítmény és a négyfokozatú váltó csak egy nagyobb teherautó dinamikáját adja, ez is békéssé teszi az autózást.