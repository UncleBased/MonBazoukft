A Fiat 126 Lengyelországban gyártott változatát itthon mindenki Kispolski néven ismerte, hiszen amikor ebből az autóból több tízezer volt itthon forgalomban még bőven lehetett kapni a Polski Fiat nagyobb változatát, a 125p-t is. A kisautóról mindenkinek van egy története, mert vagy neki volt, vagy az ismerősének, hiszen négy és fél millió darabot gyártottak összesen, ennek hetven százalékát Lengyelországban. A szocialista táborban is könnyen elérhető és megfizethető autó volt, azok választották, akik idegenkedtek a kétütemű Trabanttól, de nem tudtak, vagy nem akartak többet áldozni autóra.

A városi kisautónak bravúros a formaterve, így majdnem 50 év távlatából sem érezzük öregnek, a forma nagyon jól sikerült az olasz Fiatnak. A technika már nem ennyire csodás, hiszen a hajtásláncot és a motort az 1957-ben megjelent Fiat 500-asból emelték át szerkezetileg azonosan, minimális módosításokkal.
