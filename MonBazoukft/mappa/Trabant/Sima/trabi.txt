A Trabant egy keletnémet személygépkocsitípus, amelyet a német VEB Sachsenring gyártott. Az első Trabant 1957. november 7-én gurult le a futószalagról,[1] a legelterjedtebb autó volt Kelet-Németországban, és a többi szocialista országba is exportáltak belőle. Neve – jelentése útitárs, követő, csatlós, darabont – az akkoriban fellőtt első szovjet műhold, a Szputnyik–1 német megfelelőjéből származik, mintegy tiszteletből.

A műszaki jellemzői közé tartozik a kétütemű motor és a hőre keményedő polimerből készült karosszéria. Megjelenésekor modern kisautónak számított elsőkerékhajtással és keresztirányban szerelt motorral, a Wartburg mellett pedig lehetővé tette a tömeges motorizálást az NDK-ban. 1976-ban a Trabant képviselte az NDK-ban használt összes autó 47%-át.

Bár az ideiglenesen importált Zaporozsec mellett ez volt az egyetlen kisautó, az NDK kormánya nem részesítette elsőbbségben. Az új modelleket politikailag megakadályozták vagy leállították, így a Trabant csak részleteiben volt fejleszthető tovább, és egyre távolabb került az autóépítés nemzetközi fejleményeitől. Az egyre rosszabb hírű Zaporozsecet sem gyártottak sokkal tovább, mint a Trabantot (1994-ig). További probléma volt még az, hogy a kibocsátott autók száma túl alacsony volt, így egyrészt nem lehetett kielégíteni a keresletet, másrészt a termelési eszközökbe történő beruházási költségek lassan amortizálódtak, ami ráadásul akadályozta a jármű további fejlesztését.

A Trabant a nyolcvanas évek elejéig még sikeres volt a nemzetközi raliversenyeken. Sok járművet exportáltak Csehszlovákiába, Lengyelországba és Magyarországra. Különösen a Trabant 601-est, mely 1989/1990-ben a politikai rendszerváltás szimbólumává vált, viszonylag nagy számokat ért el. A VW Beetle-hez hasonlóan az autó, amelyet gyakran szeretettel hívnak „Trabi/Trabbi”, kultikus járművé fejlődött, széles baráti körrel.