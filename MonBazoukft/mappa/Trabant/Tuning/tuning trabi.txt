Noha a négyütemű Trabant-termelés túlnyomó többsége hazánkba került, az itt látható épített autónak alapot adó példány mégis Lengyelországban lett először forgalomba helyezve. Nem kímélték, mígnem 14 évvel ezelőtt jelenlegi tulajdonosa azzal a szándékkal vásárolta meg, hogy felújítja és hobbiautót készít belőle.
Aztán fokozatosan elkezdődött a tuning. Első lépésként 1,3 literes motor került az 1,1 literes helyére, majd ött egy 1,8-as Volkswagen blokk, és a szívó-korszakot egy 2,0 literes Golf GTI négyhengeres koronázta meg. Azonban ez a gyári 115 lóerő is kevésnek bizonyult a papírjaguár tulajdonosa számára, aki csak többre vágyott. A megoldást egy első generációs Audi TT jelentette.
Nem csak az 1,8 literes turbómotort vette át, de rögtön az egész hajtásláncot összkerékhajtással együtt, és mivel így a tapadás se okozott gondot, természetesen a hengerenként ötszelepes győri erőforrás se maradhatott változatlan. Végül 270 lóerő (5700/percnél) és 369 Nm (4500/percnél) lett a maximális teljesítmény 95 oktános benzinnel, ami 4,5 másodperces 100-as sprintet és 15,5 másodperces 200-a sprintet (!) tesz lehetővé.
A megállás se jelent gondot, hiszen az Audi TT fékrendszere dolgozik a túlméretes lemezfelnik mögött (elöl 312, hátul 256 mm-es tárcsa), és természetesen a blokkolásgátló és a menetstabilizáló is működőképes.
