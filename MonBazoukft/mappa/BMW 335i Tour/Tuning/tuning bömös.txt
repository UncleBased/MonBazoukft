Azt gondolnánk, hogy egy kombi legfőképpen csak szuperpraktikus lehet, azonban alaposan rácáfol erre ez a 3M speciális, Atomic Teal nevű effektfóliájába bújtatott BMW 335i Touring (E91).
Az N54-es kódjelű sorhatos benzinmotor átszabott kipufogórendszert kapott 102 mm átmérőjű karbonvégekkel, továbbá egy alapos vezérlésoptimalizációt, amely által a teljesítménye 306-ról 440 lóerőre, a nyomatéka pedig 400-ról 700 Nm-re nőtt! A „H&aiR” szójátékkal jelzett futóműkitt persze levegős, különben nem hasalhatna rá az autó ilyen mértékben az aszfaltra. Viair 444C kompresszor látja el sűrített levegővel, és a mai módi szerint a hasmagasság okostelefonos applikációval is állítható. A felnik a Vossen Wheels márka Forged CG 209T jelű darabjai, elöl 9×19 (ET28), míg hátul 10,5×19 col (ET31) méretben.
A külsőn nem csak a spéci fóliázás változtatott, kiszélesítették a kerékjáratokat, felszereltek új karosszériaelemeket, de azok már az újabb, faceliftes 3-asról származnak (lámpák, gépháztető, sárvédők). Mindez még mindig megőrizte volna a kombi praktikumát, ám a belső tér átépítése mindent felülírt. Csak két ülés maradt, igaz, azok kagyló Recaro Pole Position modellek, a hátsó ülésteret a bukócső tölti ki, a csomagtérben pedig a légrugós rendszer kiszolgáló eszközei kaptak helyet. A műszerfal dekorelemeit arany-karbonra váltották, a kormány és az ülések alcantara huzatot kaptak.
